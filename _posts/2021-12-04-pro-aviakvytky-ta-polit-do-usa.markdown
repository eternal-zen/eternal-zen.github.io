---
layout: post
title:  "Про авіаквитки та політ до США"
---

*Цей матеріал було написано мною 19 серпня 2016 р.*

У цьому пості я спробую розказати про все що стосується авіаперельоту до США.
Почну з пошуку та купівлі дешевих авіаквитків.
Потім дам поради щодо здійснення пересадки.
Далі я розкажу про багаж та процес реєстрації на рейс.
Після чого покажу обов’язкову для заповнення форму митної декларації США,
і дам поради щодо проходження співбесіди з прикордонним офіцером.

# Купуємо квитки на літак

Бажано купувати квитки зразу в дві сторони. Це простіше і дешевше.
Також це покаже що ви маєте чіткий намір повернутися додому.

Є два основних способи купити квитки - безпосередньо на сайті конкретної авіакомпанії,
або використати один з агрегаторів, наприклад
[https://www.skyscanner.com.ua](https://www.skyscanner.com.ua) чи
[https://air-ua.pilot.ua](https://air-ua.pilot.ua).
В цьому пості я зосереджуся на авіакомпаніях якими я користувався.

На даний момент я маю досвід польотів в США трьома авіалініями -
British Airways, KLM, Air France.

KLM та Air France дуже тісно співпрацюють,
тому не дивуйтеся якщо ви купили квитки на сайті KLM,
а рейс обслуговує Air France (так в мене було останнього разу).
Також з цими двома компаніями співпрацює американська авіакомпанія Delta.
В цілому в мене немає нарікань на жодну зі згаданих авіакомпаній.
Особисто мені більше подобається KLM - в них зручний сайт та відносно дешеві квитки.

Якщо купувати квитки за декілька місяців то ціна питання буде близько $500,
при умові що місто (аеропорт) прильоту та відльоту однакові.
Також зазначу що варто дивитися квитки по популярних напрямках,
тобто великі міста. Це збільшує шанс знайти дешеві квитки.

Щоб купити/забронювати квитки йдемо на сайт авіакомпанії,
наприклад KLM [https://www.klm.com](https://www.klm.com),
вибираємо місто прибуття, ставимо будь-яку дату відправлення та переглядаємо доступні пропозиції.
Тепер, щоб знайти найбільш дешеві квитки треба вибрати перегляд цін на квитки по цьому напрямку по місяцях.

# Що треба знати про рейси з пересадкою

Зазвичай у всіх перерахованих авіаліній є одна пересадка, тобто це не буде прямий рейс в США.
За потреби така пересадка буде організована авіакомпанією автоматично.
Таким чином при купівлі квитків ви вказуєте тільки місто відправлення та місто прибуття,
наприклад Київ - Бостон.
А авіакомпанія автоматично додає третє місто в якому здійснюється пересадка.
Місто пересадки залежить від компанії що вас обслуговує,
як правило це: London - British Airways, Amsterdam - KLM, Paris - Air France.

Важливо знати що є два типи пересадки.
Той який авіакомпанія робить автоматично, коли ви вказуєте тільки місто відправлення та місто прибуття.
І той, який ви організовуєте самі, купуючи квитки окремо в кожне місто на вашому шляху.

Основна відмінність тут полягає в тому, чи треба буде вам проходити процедуру реєстрації
на рейс та самому забирати й здавати багаж в аеропорті пересадки.
При першому типі всі вищезгадані авіакомпанії реєструють багаж до кінцевого міста прибуття.
Також вас зареєструють зразу на два рейси.
Тому якщо у вас запитують куди ви летите, то говорити треба саме кінцеве місто.
Про всяк випадок не забудьте уточнити чи потрібно буде вам ще раз реєструватися на рейс при пересадці,
і чи треба клопотатися про багаж.

Вибираючи квитки зверніть увагу на час пересадки,
він може бути досить коротким або ж навпаки досить довгим.
Вибираючи короткий час ви ризикуєте не встигнути зробити пересадку,
а довгий призведе до того що ви змарнуєте зайвий час в аеропорті.

За умови що пересадка організована авіакомпанією автоматично,
будь-який вказаний час пересадки повинен бути достатнім.
Але тільки за умови що ви швидко знайдете потрібний термінал та гейт,
і літак прибуде вчасно.
Як правило мінімально достатній час для пересадки в конкретному аеропорті можна знайти
на сайті авіакомпанії та аеропорту.

Також бажано заздалегідь ознайомитися з планом аеропорту.
Непоганою ідеєю буде роздрукувати його або мати фото на телефоні на якому видно термінали.

Зазвичай в аеропортах є спеціальні люди у яких можна запитати куди йти і як туди дістатися
(мова спілкування - англійська).
Але не зважаючи на це варто заздалегідь пошукати як здійснюється рух від одного терміналу
до іншого в конкретному аеропорті.

# Внесення обов'язкової інформації - Advance Passenger Information

Для перельоту до Сполучених Штатів Америки, або через них,
усі пасажири повинні надати персональні дані
(наприклад, дату народження) відповідним органам Сполучених Штатів Америки.

Ця інформація називається Advance Passenger Information (API).
Процес передачі API виглядає так - після купівлі квитка, ви йдете на сайт авіакомпанії
і вносите додаткові данні (паспорт та візу) в відомості про вашу подорож,
після чого авіакомпанія передає їх до відповідного органу в США.

Для того щоб внести ці данні, треба на сайті авіакомпанії зайти в систему використовуючи свій
код бронювання та прізвище (принаймні це один з варіантів авторизації).
Далі перейти до даних про пасажира.
Вибрати "Дані API" та заповнити всі обов'язкові поля.
Не забудьте додати туди паспорт та візу як проїзні документи.
Таким чином можна заповнити потрібну інформацію на сайті KLM.
На інших сайтах процес внесення "API" повинен бути схожим.

Про всяк випадок сторінка з додатковою інформацією про "API" на сайті KLM ось
[тут](https://www.klm.com/travel/ua_uk/prepare_for_travel/travel_planning/usa/index.htm).

# Як швидко дізнатися інформацію по рейсу

Буває так що на пересадці не зразу можна знайти табло з рейсами, терміналами та гейтами.
В такому випадку на допомогу прийде Google.
Щоб побачити відомості по рейсу треба просто перейти на [https://www.google.com](https://www.google.com)
та ввести в рядок пошуку назву потрібного рейсу.
Після чого ви побачите потрібну інформацію.

Будьте готові до того, що в більшості аеропортів для доступу до безкоштовного WiFi
треба буде зареєструватися.
Це значить що при підключенні до мережі у вас автоматично запитає деякі ваші данні:
ім’я, прізвище та електронну пошту.
В деяких аеропортах швидкість інтернету не завжди хороша.

# Багаж

Логічним буде питання про кількість багажу який можна з собою брати.
Є два типи багажу: "hand baggage" (ручний багаж) та "check-in baggage" (багаж що здають).
Як правило на рейсах до США дозволено мати одну валізу яку можна здати в багаж,
одну невелику сумку яку можна взяти в салон,
та одну невелику сумку чи рюкзак для лептопа (personal accessory).

Дозволені габарити та вага багажу варіюються в залежності від авіакомпанії.
Тому я рекомендую піти на сайт обраної авіакомпанії та перевірити дозволені ліміти по багажу.
Наприклад для KLM сторінка багажу виглядає ось
[так](https://www.klm.ua/uk/information/baggage/checked-baggage-allowance).

Також зверніть увагу на те що не можна брати до багажу взагалі,
а що можна брати тільки до багажу який здається (наприклад ножиці, пилочка для нігтів чи шампунь).

Всі електронні прилади повинні бути заряджені.
Це потрібно для того, щоб при проходженні контролю ви могли їх включити й продемонструвати що вони працюють.

# Щоб не спізнитися на літак

Виїжджайте до аеропорту заздалегідь, оскільки часто можна потрапити в чергу,
і таким чином не встигнути на рейс.
Візьміть до уваги час для реєстрації, здавання багажу, проходження перевірки,
пошуку потрібного гейту (можливо ще й терміналу).

# Реєстрація на рейс

Для людей які до цього не літали, і це буде їх перший досвід,
скажу що система квитків тут дещо відрізняється від потяга наприклад.

Реальний квиток, який дає право посадки на літак називається
"[boarding pass](https://en.wikipedia.org/wiki/Boarding_pass)".
Отримати його можна тільки в аеропорті, при реєстрації на рейс.
Реєстрація проходить по закордонному паспорту.

В Штатах останнім часом дуже активно практикують реєстрацію на рейс через автоматичні системи в аеропорті.
Тільки після цього можна здавати багаж. До речі це також може бути автоматизовано.

Таким чином перше що треба зробити це дізнатися чи обов'язково проходити автоматичну реєстрацію.
Якщо відповідь "так", то треба знайти автомат реєстрації на рейс і зареєструватися самому.
Для цього треба просто слідувати інструкціям на дисплеї.

Взагалі автоматична реєстрація зводиться до того щоб просто відсканувати першу сторінку паспорту,
підтвердити/вибрати місця в літаку, та вказати число валіз які здаються в багаж.

Якщо автоматизовано абсолютно все, то під час реєстрації автомат роздрукує наклейки на валізи
які будуть здаватися в багаж.
В такому випадку вам треба просто наклеїти наклейку на ручку валізи
та поставити її на автоматичну стрічку приймання багажу. 

В будь-якому випадку, навіть в повністю автоматизованому варіанті,
десь поруч буде присутня спеціальна людина з аеропорту, у якої можна попросити допомоги.

# Якщо не встигли на літак при пересадці через затримку рейсу

Поради в цьому пункті діють тільки якщо пересадка організована авіакомпанією.
Тобто при купівлі квитків ви вказали тільки два міста - відправлення та прибуття,
а авіакомпанія сама додала третє місто пересадки.
До речі, таких міст пересадки може бути декілька.

Бажано заздалегідь перевірити інформацію про дії авіакомпанії в разі якщо ви не встигли зробити пересадку.
Таку інформацію зазвичай можна знайти на сайті авіакомпанії.

Для прикладу, на сайті KLM говориться - якщо ви не встигли сісти на свій наступний літак при пересадці
через затримку рейсу,
то вас та ваш багаж буде автоматично зареєстровано на наступний рейс.
Не забудьте отримати новий "boarding pass" в автоматі самообслуговування в аеропорті.
Ось лінк на цю сторінку
[на сайті KLM](https://www.klm.ua/uk/information/airport/transfers#missed-flight).

# Форма митної декларації

На борту літака що прибуває безпосередньо в США вам видадуть
"U.S. Customs and Border Protection Declaration Form 6059B".
Ця форма обов’язкова для заповнення.
Раджу мати з собою ручку.

Заповнену форму треба буде дати прикордонному офіцеру в США разом з паспортом.

# Співбесіда з прикордонним офіцером

По прильоту до США перше що вас чекає - це співбесіда з прикордонним офіцером.
Його задача - дізнатися вашу ціль поїздки та час перебування в США.
Він буде задавати майже ті самі питання що задають при отриманні візи.
Базуючись на відповідях та тому як ви їх даєте, він приймає рішення чи пускати вас в США,
і якщо так, то на який період часу.
Тримайтеся впевнено та поводьтеся так само, як при співбесіді на візу.

Вдалого польоту! І, будь ласка, не плескайте в долоні після приземлення.
