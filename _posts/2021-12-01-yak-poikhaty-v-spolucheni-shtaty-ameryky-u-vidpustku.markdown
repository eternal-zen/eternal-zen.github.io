---
layout: post
title:  "Як поїхати в Сполучені Штати Америки у відпустку"
---

*Цей матеріал було написано мною 15 серпня 2016 р.*

Нещодавно я повернувся зі Штатів, де провів 11 днів своєї відпустки.
Це була моя третя подорож до США. Щоб систематизувати свої знання і досвід,
відповісти на питання моїх друзів, та просто допомогти людям з організацією подорожі
в Штати я вирішив написати ряд постів з різного роду інструкціями та поясненнями.

Оскільки все як завжди впирається в "бабло", то в цьому пості ми сплануємо невелику подорож
і побачимо її вартість.

Маючи чіткий план подорожі на папері, ви значно збільшуєте шанси отримати туристичну візу в США.
Найкращим варіантом буде більш менш детальний план на
кожен день перебування в США.

Перед тим як почати планувати мандрівку, хочу висловити свою думку з приводу володіння
англійською мовою.

# Про потрібний рівень знання англійської мови

Загальне правило - чим краще знаєш англійську, тим легше почуваєш себе в Штатах,
і у світі в цілому. Це не значить що для того щоб поїхати треба досконало знати англійську.
Мінімально достатнім буде знання елементарних фраз і слів які можуть знадобитися в подорожі.
Знову ж таки це питання комфорту - уявіть собі ситуацію коли навколо багато людей,
але жоден з них вас не розуміє. А спілкуватися вам доведеться постійно.

Все почнеться з літака. Потім буде аеропорт пересадки, де я даю 98% гарантії що вам треба буде
запитати як дістатися до потрібного терміналу та гейту, і часу на це може бути дуже мало.
Далі буде напевно найскладніший етап спілкування - розмова з прикордонним офіцером,
який остаточно приймає рішення щодо вашого в'їзду в Штати. Він буде задавати питання різного
роду стосовно вас і вашої подорожі та уважно слухати відповідь. Навіть при наявності у вас візи
він має право заборонити в’їзд в країну. До речі, якщо летіти через Амстердам,
то перед посадкою на літак там з вами проведуть таку ж бесіду місцеві хлопці.
Потім виникне потреба запитати когось як дістатися до зупинки автобусу або метро,
чи як дістатися до якогось певного місця - центру орендування машин наприклад.
Додамо сюди ще розмову в ресторані, магазині, готелі та на автозаправці.

Ви повинні чітко усвідомлювати що навіть при відмінно спланованій подорожі в процесі будуть
виникати непередбачувані обставини й з ними треба буде справлятися. В більшості випадків
це буде зводитися до спілкування з людьми їх мовою. Тому моя порада - підтягніть англійську.
Я б сказав що починаючи з рівня "pre intermediate" і маючи велике бажання підтягнути
англійську в подорожі, можна сміливо їхати.

Сподіватися на те що ви знайдете там людей які спілкуються українською чи російською мовами
не варто. Вони звісно там є, але повірте моєму досвіду - покладайтеся тільки на
свою англійську.

# Бюджет подорожі і його залежність від плану подорожі

Бюджет може бути дуже різним і цілком залежить від ваших очікувань від поїздки.
Це може бути туристична поїздка в одне місто на декілька днів. Чи це буде декілька міст.
Чи буде подорож включати різного роду шопінг.
Або можливо ви захочете проїхати по Штатах на машині.
Можливо вам захочеться сходити в гори, або ще щось включити в подорож.
Сподіваюся що головну ідею залежності бюджету від очікувань ви зрозуміли.

Щоб отримати приблизну вартість подорожі - її треба спланувати.
Тут я зроблю наголос на грамотному плануванні, яке потім зіграє значну роль в отриманні
візи та проходженні співбесіди з прикордонним офіцером при в'їзді в Штати,
а також допоможе контролювати витрати в процесі мандрівки.

Бюджет може складатися з наступних пунктів:
- Квитки на літак (обов'язково)
- Гроші на харчування та публічний транспорт (обов'язково)
- Житло (обов'язково)
- Оренда машини (необов'язково, залежно від плану подорожі)
  - страховка
  - бензин
  - паркування
  - платні дороги/мости
- Гроші на музеї та різні маленькі тури (необов'язково)
- Гроші на шопінг та сувеніри (необов'язково)
- Мобільний зв'язок та інтернет (необов'язково)
- Додаткові гроші про всяк випадок (необов'язково, але дуже рекомендую)

# Приблизний план подорожі

Планувати треба заздалегідь щоб вийшло дешевше.
Оптимально робити це за 3-6 місяців, але в деяких випадках достатньо і 2 місяців.

Перш за все треба визначитися з цілями подорожі.

Останні декілька років в мене є бажання відсвяткувати Хелоуін в Штатах.
Якщо хто не знає, то є в Штатах таке місто - [Сейлем (Salem, MA)](https://en.wikipedia.org/wiki/Salem,_Massachusetts).
Свого часу там проходили полювання на відьом, а також суди над ними.
Там навіть є музей відьом.
На мою думку, це досить тематичне місце для святкування Хелоуіна.

Після того як основні цілі подорожі визначені можна переходити до формування дат.

Святкують Хелоуін 31 жовтня, яке цього року (2016) припадає на Понеділок.
Зразу постає питання як на довго їхати. Тут кожен повинен вирішити сам для себе.
У цьому випадку я буду відштовхуватися від **8 днів**.
Хоча зважаючи на те що час перельоту досить довгий (мінімум 12 годин),
я б рекомендував летіти на довший період.

# Квитки на літак

Найближче велике місто це Бостон (Boston, MA), тому й летіти будемо туди.
До того ж це популярний напрямок польоту і тому є велика ймовірність дешевих квитків,
звісно якщо брати їх заздалегідь.

Є декілька варіантів як знайти дешеві квити в Штати.
Більш детально про це описано в моєму пості -
"[Про авіаквитки та політ до США]({{ '2021/12/04/pro-aviakvytky-ta-polit-do-usa.html' | relative_url }})".
А поки що ми йдемо на сайт авіаліній [KLM](https://www.klm.com) та перевіряємо наявність
і ціни на квитки.

У цьому випадку, враховуючи доступність квитків, я пропоную зупинитися на таких датах:
25 жовтня (Вт) - 2 листопада (Ср).
Таким чином ми маємо першу важливу цифру бюджету - квитки на літак у дві сторони обійдуться в **$480**.

# Гроші на харчування та публічний транспорт

Ціни на продукти у супермаркеті в Штатах приблизно такі ж самі як в Україні.
Один донат (пончик) в Dunkin' Donuts коштує $1.
Поїсти в так званих закладах швидкого харчування обійдеться приблизно в $10.
В пересічному ресторані це буде коштувати від $15 до $35.

З досвіду я б орієнтувався на наступні цифри:
- сніданок - $15
- обід - $20
- вечеря - $20

Таким чином поїсти на день виходить близько $55.

Також варто взяти до уваги те що в Штатах дуже смачне пиво яке буде коштувати
близько $5 - $9 в ресторані чи пабі.
Це пов’язане з тим що за останні 15 років в США з’явилося дуже багато локальних мікроброварень,
кожна з яких має свої унікальні сорти пива. До речі найкращий час для пивного туру це осінь.

Вартість метро залежить від міста. Це може бути $2,5 для Бостона чи близько $5 для Вашингтона (столиця).
Навіть за наявності авто я користувався метро в Бостоні.
Тому на публічний транспорт в будь-якому випадку я б виділив не менше $5 в день.

Для пошуку місця де можна поїсти я використовую [Google Maps](https://maps.google.com)
(пошукові запити типу: food, restaurant), [TripAdvisor](https://www.tripadvisor.com),
а також запитую місцевих людей.

З досвіду раджу розраховувати на **$70 на добу** на їжу і публічний транспорт.
Відповідно до визначених дат подорожі загальна сума по цій статті витрат буде $70 * 8 днів = **$560**.

# Житло

Тут є декілька основних варіантів (від дешевих до дорогих):
- Зупинитися у друзів
- Знайти житло через [Couchsurfing](https://www.couchsurfing.com)
- Знайти житло через [Airbnb](https://www.airbnb.com)
- Забронювати хостел чи готель через [Booking](http://www.booking.com)

Це прекрасно якщо можна зупинитися у друзів.
Але якщо це перша подорож до США, то краще зробити бронь готелю
з можливістю її скасування для того щоб вас нормально пропустили на кордоні.
І не казати що ви зупиняєтеся в друзів.
Ось чудовий сайт для бронювання готелів [Booking](http://www.booking.com).
Не забудьте звернути увагу щоб була можливість скасування броні.

Якщо докласти зусиль, то через сайт [Couchsurfing](https://www.couchsurfing.com)
можна знайти людей у яких можна зупинитися безкоштовно.
Тут є свої правила поведінки - якщо ви зупинилися у людини,
то будьте люб’язні віддячити їй за це розмовою.
Зазвичай люди які пропонують в них зупинитися розраховують на бесіду з вами.
Можливо колись я напишу про свій досвід з каучсьорфінгом.
Цей варіант мені подобається найбільше після варіанту з друзями.

Чимось середнім між каучсьорфінгом та готелем є сервіс B&B (Bed and Breakfast).
Одним з відомих сайтів цього сервісу є [Airbnb](https://www.airbnb.com).
В межах Бостона можна знайти апартаменти за $70 - $170 за добу.

Ну і напевно самим дорогим варіантом з цього списку буде готель.
Коштують вони починаючи приблизно зі $120 за добу.

Розраховувати будемо на апартаменти знайдені через B&B з ціною в **$100 за ніч**.
Таким чином ціна житла буде $100 * 8 ночей = **$800**.

# Оренда машини

В даному випадку в цій подорожі є два основних міста: Бостон та Сейлем.
Знаходяться вони не далеко, тому машину можна не орендувати.
Можливо колись я напишу оренду машини в США.

Про всяк випадок, ось деякі варіанти сервісу оренди авто:
- [Enterprise](https://www.enterprise.com)
- [Hertz](https://www.hertz.com/p/car-rental/united-states)
- [Sixt](https://www.sixt.com/car-rental/usa/)

# Гроші на музеї та різні маленькі тури

В Бостоні є багато цікавих музеїв та турів. Майже всі вони коштують грошей.
Рекомендую піднятися на Prudential Tower Skywalk Observatory ($18),
подивитися на китів в Атлантичному океані Whale watching in Boston ($50),
відвідати MIT Museum ($10), відвідати Boston Tea Party Ships & Museum ($26)
та USS Constitution (free), прогулятися по Boston Public Garden (free)
та Freedom Trail (free).

В Сейлемі я раджу заглянути в Salem Witch Museum ($11),
та прогулятися по Old Burying Point Cemetery (free).
Взагалі кладовища в Штатах мають свій шарм.

Щоб знайти ще щось цікаве можна використати ось цей сайт [Tripadvisor](https://www.tripadvisor.com).

Отже непогано було б виділити на всі ці розваги мінімум $120.

Дорога до Сейлема і назад на публічному транспорті повинна обійтися не більше $20.
До речі для пошуку транспорту і маршрутів рекомендую активно використовувати
[Google Maps](https://maps.google.com).

В результаті по цій статті витрат для даної подорожі я б розраховував на **$200**.

# Гроші на шопінг та сувеніри

Я не буду враховувати витрати на шопінг в цьому випадку, щоб зменшити витрати на подорож.
Але зазначу що в цілому США дуже хороше місце для шопінгу.

Сувеніри коштують в межах $5 - $40. Для прикладу, чашка буде коштувати близько $17,
магнітик на холодильник близько $8, а листівка близько $0,30.
До речі зазвичай в Starbucks є гарні чашки з назвою міста, та прикольні термокружки.

Тут кожен вирішує сам скільки сувенірів везти додому =). Пропоную виділити **$100**.

# Мобільний зв'язок та інтернет

Без цього можна обійтися, і користуватися тільки публічним WiFi.
Але він є не всюди, а як показує мій досвід - з інтернетом під рукою все набагато простіше.
Тому раджу купити локальну американську сімку одного з операторів.
Мені особисто подобаються пріпейд плани [T-Mobile](https://prepaid.t-mobile.com/prepaid-plans).

Загалом всі тарифні плани відрізняються тільки доступним об’ємом 3G/LTE інтернету,
після закінчення якого швидкість інтернету впаде до 2G (безлім).
Мені на місяць вистачало 2Gb інтернету.

До вартості плану не включена вартість сімки й податок штату на продаж,
тому розраховувати будемо так: сімка - $15, тарифний план - $40,
податок штату - $5 (залежно від штату). Разом виходить **$60**.

# Додаткові гроші про всяк випадок

Непоганою буде ідея мати резервні гроші про всяк випадок.
В даному випадку я б розраховував на **$200**.

# Приблизна вартість подорожі

Отже, щоб відсвяткувати Хелоуін в Сейлемі, США, ми спланували поїздку
з 25 жовтня (Вт) по 2 листопада (Ср) 2016 року (**8 ночей**), з наступним бюджетом:
- Квитки на літак **$480**
- Гроші на харчування та публічний транспорт **$560**
- Житло **$800**
- без оренди авто **$0**
- Гроші на музеї та різні маленькі тури **$200**
- Гроші на шопінг та сувеніри **$100**
- Мобільний зв'язок та інтернет **$60**
- Додаткові гроші про всяк випадок **$200**

Таким чином вартість цієї мандрівки буде - **$2 400**.

Тепер залишилося тільки купити квитки, забронювати житло та спакувати валізи =).

# Як отримати туристичну візу США

Якщо у вас немає візи, то на цьому етапі, коли план подорожі визначено і чітко видно бюджет,
саме час подаватися на неї.

Поради про те як отримати туристичну візу США можна прочитати в моєму пості -
"[Як отримати туристичну візу США в Україні]({{ '2021/12/02/yak-otrymaty-turystychnu-vizu-usa-v-ukraini.html' | relative_url }})".

# Як максимально зекономити

При великому бажанні можна знайти безкоштовне житло через каучсьорфінг
і таким чином зекономити $800. Також можна відмовитися від всіх необов'язкових пунктів бюджету.
Але майте на увазі що додаткові гроші я дуже рекомендую мати про всяк випадок.

# Пости з цієї серії

- [Як отримати туристичну візу США в Україні]({{ '2021/12/02/yak-otrymaty-turystychnu-vizu-usa-v-ukraini.html' | relative_url }})
- [Складаємо точний план подорожі в США по датах]({{ '2021/12/03/skladaiemo-tochnyi-plan-podorozhi-v-usa-po-datakh.html' | relative_url }})
- [Про авіаквитки та політ до США]({{ '2021/12/04/pro-aviakvytky-ta-polit-do-usa.html' | relative_url }})
